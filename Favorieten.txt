Hollandse Erwtensoep

Dé Hollandse klassieker. Binnen één uur staat deze snelle versie op tafel.

Breng in een soeppan het water met het zout, de erwten, karbonades en laurier aan de kook. Laat 20 min. met de deksel op de pan zachtjes koken.
Schil ondertussen de knolselderij en snijd in blokjes. Spoel de blokjes in een vergiet onder stromend water en laat uitlekken. Snijd de onderkant en het donkergroene blad van de prei. Snijd de stengels in ringen van 1 cm dik en was ze in een vergiet. Laat goed uitlekken.
Snijd de selderij fijn. Neem de karbonades uit de pan, verwijder het bot en snijd het vlees in kleine blokjes. Roer het vlees, de knolselderij, prei en ¾ van de selderij door de soep. Leg de rookworst in de pan en laat nog 20 min. zachtjes koken tot alle groenten gaar zijn. Roer regelmatig.
Haal de rookworst uit de pan, snijd in plakjes en roer deze door de soep. Garneer met de rest van de selderij.
Bereidingstip:
Je kunt de soep 1 dag van tevoren bereiden. Bewaar afgedekt in de koelkast.

Serveertip:
Vind je de soep wat te dik, verdun hem dan met water of bouillon. Serveer er roggebrood met katenspek bij.

1.5 liter water
1 el zout
300 g spliterwten
2 schouderkarbonades
1 gedroogde laurierblaadjes
1 knolselderij
2 preien (dun)
25 g verse selderij
1 Veluwse fijne rookworst